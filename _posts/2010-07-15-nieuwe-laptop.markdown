---
layout: post
title: "Nieuwe laptop - Een MacBook Pro"
date: 2010-07-15 00:00:00 +0100
categories: tech laptop macbook
author: Fluffy
---

Na een jaar met een Fujitsu Siemens Amilo Xa 2528 te hebben rondgelopen, gevolgd door twee jaar met een Eee PC was het tijd voor een nieuwe laptop. De Fujitsu Siemens laptop was een 17" bakbeest met een gewicht van rond de 5kg (inclusief adapter), wat gewoon echt teveel was om comfortabel mee te werken in het OV. De Eee PC aan de andere kant was maar 8,9" en met net 1kg aan gewicht (exclusief adapter, adapter was +/- 200gram) was heerlijk voor het OV, maar net te klein voor fatsoenlijk gebruik op school. Het grote voordeel was dat ik bij mijn Eee PC geen adapter hoefde mee te nemen, want ik trok ongeveer 8 uur uit de accu met WiFi aan en helderheid op hoog.

<!--more-->

Nu mijn Eee PC toch echt aan de trage kant begon te worden was het dus tijd voor een nieuwe laptop. Aangezien ik thuis al enige tijd werkte met een PowerMac G5 (hoe bedoel je antiek :P) leek het me leuk om te kijken voor een MacBook Pro. Waarom een Pro? Vanwege de aluminium behuizing, mooi strak ontworpen en geen kans op loslatende lak zoals op mijn Eee PC. De gewone MacBook is van plastic.

Ik zat al te kijken voor de update van begin dit jaar, en had dus (zoals meer mensen) hoop op een Intel i3 of i5 CPU in de 13" variant. Dit leek mij namelijk het perfecte formaat voor een laptop. Helaas kwam dit niet, en dus ben ik gaan kijken naar een 15" MacBook Pro. Omdat ik een Core 2 Duo CPU toch een beetje erg oud vond, ben ik voor de 15" variant gegaan. Toen was de vraag nog of ik voor een glossy of matte scherm zou gaan. Vreemd genoeg is er bij geen enkele Apple Premium Reseller een mat scherm te zien.

Gelukkig heb ik een vriend die een 15" MacBook Pro had besteld met mat scherm welke dit graag aan me liet zien. Aangezien ik met mijn Fujitsu Siemens al een glossy scherm had gehad was de keuze snel gemaakt, zeker toen ik zag dat het matte scherm er gewoon echt goed uitzag, zelfs met veel licht erop. Dus, ongeveer een week geleden heb ik mijn MacBook Pro 15" besteld met een hoge resolutie mat scherm. Ik ben voor het basis 15" model gegaan omdat de andere i5 configuratie me teveel koste voor wat ik ervoor kreeg. Eigenlijk alles wat er echt voor me veranderde was dat de CPU sneller werd, omdat ik de 500GByte hardeschijf al had liggen.

Het apparaat komt net binnen, dus ga ik eens even kijken of OS X me net zo goed bevalt op mijn gloednieuwe MacBook Pro als op mijn PowerMac G5.
